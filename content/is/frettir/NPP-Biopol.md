---
date: "2011-04-08T12:00:06+09:00"
description: Sjávarlíftæknisetrið BioPol ehf. á Skagaströnd var í vikunni formlega boðið að vera aðili að verkefninu NPP WATER sem styrkt er af Norðurslóðaáætlun ESB; NPP (Northern Periphery Programme). Verkefnið miðar að því að minnka þau neikvæðu áhrif sem blómi eitraðra svifþörunga getur haft á kræklingarækt og...
draft: false
enableToc: false
enableTocContent: false
image: images/frettamyndir/NPP.jpg
title: BioPol tekur þátt í NPP verkefni
---

Sjávarlíftæknisetrið BioPol ehf. á Skagaströnd var í vikunni formlega boðið að vera aðili að verkefninu NPP WATER sem styrkt er af Norðurslóðaáætlun ESB; NPP (Northern Periphery Programme). Verkefnið miðar að því að minnka þau neikvæðu áhrif sem blómi eitraðra svifþörunga getur haft á kræklingarækt og fiskeldi á jaðarsvæðum.

Það var margt góðra gesta hjá starfsfólki BioPol ehf. í vikunni sem leið í tengslum við þáttöku í verkefninu. Dr. Robin Raine frá Martin Ryan Institute National University of Ireland, verkefnisstjóri NPP WATER, og þeir Dr. Jean-Pierre Lacaze og Guillaume Hermann frá Marine Scotland komu og héldu tveggja daga námskeið. Farið var yfir skjótvirkar mæliaðferðir á þörungaeitri í skelfiski og einnig fræðst um notkun svokallaðra SPATT-poka sem eru einskonar te-pokar sem safna í sig þörungaeitri beint úr sjó.

Meðal helstu markmiða verkefnisins er að finna leiðir til að minnka þá röskun sem verður á uppskeru kræklingaræktenda vegna eiturþörungablóma með því að ná betri stjórn á framleiðslunni. Þeim markmiðum er m.a hægt að ná með áhrifaríkum vöktunaraðferðum, nýrri tækni við vöktun þörungaeiturs í sjó og með notkun spálíkana. Í kjölfarið er stefnt að því að halda námskeið fyrir stofnanir og fyrirtæki um notkun fljótvirkra aðferða við mælingar á þörungaeitri í skelfiski og aðferðir þróaðar svo hægt sé að mæla þessa þætti með staðbundnari hætti en áður hefur þekkst.

Heimasíðu verkefnisisins má sjá [hér](http://nppwater.com/).

{{< img src="/images/frettamyndir/NPP.jpg" title="Mynd:" caption="Bjarni, Halldór og Sarah ásamt Dr. Robin Raine, Dr. Jean-Pierre Lacaze og Guillaume Hermann" alt="vísindafólk frá biopol og fleiri fyrirtækjum standa uppi á klettinum Einbúa á Skagaströnd" width="50%" height="50%">}}
