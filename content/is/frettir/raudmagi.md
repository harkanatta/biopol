---
Author: Halldór G. Ólafsson
date: "2015-04-29T12:00:06+09:00"
description: Í ralli Hafrannsóknastofnunarinnar í mars í vor, nánar tiltekið um borð í Bjarna Sæmundssyni, voru fjórir rauðmagar merktir með rafeindamerki frá Stjörnu Odda og þeim sleppt aftur. Merki þessi safna...
categories:
- null
series:
- null
tags:
- rauðmagi
- grásleppa
draft: false
enableToc: false
enableTocContent: false
image: images/frettamyndir/Tag 84730.jpg
title: Víðförull rauðmagi með rafeindamerki
---


Í ralli Hafrannsóknastofnunarinnar í mars í vor, nánar tiltekið um borð í Bjarna Sæmundssyni, voru fjórir rauðmagar merktir með rafeindamerki frá Stjörnu Odda og þeim sleppt aftur. Merki þessi safna upplýsingum um dýpi og hitastig á þeim stað þar sem einstaka fiskar hafa haldið sig. Á þann hátt geta merkin gefið mikilvægar upplýsingar um hegðun of atferli einstakra fisktegunda. Eini gallinn er að endurheimta þarf merkin til þess að hægt sé að nálgast upplýsingarnar.

Þau merku tíðindi gerðust í byrjun apríl að einn af þessum rauðmögum birtist aftur um borð í Sigurey ST 22 frá Drangsnesi. Það er Halldóri Loga Friðgeirssyni skipstjóra og áhöfn hans að þakka að hægt var að nálgast þau forvitnilegu gögn sem hægt var að lesa af merkinu. Á meðfylgjandi mynd má sjá hvar fiskurinn var merktur (út af Skaga) og einnig hvar hann veiddist aftur (norðan við Drangsnes) 19 dögum seinna. Gula línan enduspeglar stystu hugsanlegu vegalengd á milli punktanna tveggja sem eru um 81 km. Hins vegar eru engar líkur á að fiskurinn hafi valið þann kostinn á ferð sinni.

{{< img src="/images/frettamyndir/Tag 84730.jpg" title="Mynd 1:" caption="Fiskurinn var merktur úti af Skaga en veiddist inni í Húnaflóa, rétt norðan við Drangsnes. Gula línan sýnir stystu vegalengd á milli punktanna tveggja sem er um 81 km." alt="Landakort, loftmynd úr Google Earth með tveimur gulum merkjum og gulri línu á milli þeirra" width="50%" height="50%">}}

Á línuritinu hér fyrir neðan má sjá rauða línu sem endurspeglar hitastig sjávar og bláa línu sem gefur til kynna það dýpi sem fiskurinn hélt sig á. Myndin sýnir að fiskurinn hefur ferðast mjög mikið upp og niður í vatnssúlunni allt frá því að vera töluverðan tíma nánast í yfirborði og síðan niður á um 280 metra dýpi. Í lokinn má sjá að fiskurinn festist í neti á tæplega 3. metra dýpi og er síðan dreginn upp. Áhrif sjávarfalla má greina eftir að fiskurinn festist í netinu.

{{< img src="/images/frettamyndir/DST tag.jpg" title="Mynd 2:" caption="Dýptarferill og hitastig. Hitastig sjávarins þar sem fiskurinn hélt sig var mestallan tíman frá 1 °C til 4 °C. Fiskurinn sýnir miklar dýpisbreytingar á stuttum tíma og er mestallan tíman á sundi." alt="Graf, línurit." width="50%" height="50%">}}

Ekki er vitað til þess að upplýsingum varðandi ferðir rauðmaga hafi áður verið aflað með þessum hætti. BioPol ehf og Hafrannsóknastofnun hafa um árabil átt gott samstarf m.a. í kringum merkingar á hrognkelsum. 


